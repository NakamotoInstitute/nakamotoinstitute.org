---
title: Bir Cypherpunk'ın Manifestosu
translators:
  - firat-kaan-askin
---

Mahremiyet, elektronik çağda açık bir toplum için elzem bir unsurdur. Mahremiyet gizlilik değildir. Mahrem bir mesele, tüm dünyanın bilmesine gerek duymadığınız bir şeydir, ancak gizli bir mesele hiç kimsenin bilmesini istemediğiniz bir şeydir. Mahremiyet, kişinin kendisini dünyaya seçici bir şekilde gösterme gücüdür.

Eğer iki taraf arasında bir tür iş anlaşması varsa, o zaman her birinin etkileşimlerine dair bir anısı vardır. Taraflardan her biri kendi belleğindeki bu anılar hakkında konuşabilir; bunu kim nasıl engelleyebilir? Buna karşı yasalar çıkarılabilir, ancak ifade özgürlüğü, açık bir toplum için mahremiyetten bile daha temeldir; biz hiçbir konuşmanın kısıtlanmamasını amaçlıyoruz. Birçok taraf aynı forumda birlikte konuşursa, her biri diğerleriyle konuşabilir ve gerek bireyler gerekse diğer taraflar hakkındaki bilgileri bir araya toplayabilir. İşte elektronik iletişimin gücü bu tür grup konuşmalarını mümkün kılmıştır ve sadece biz istediğimiz için ortadan kalkmayacaktır.

Mahremiyet istediğimiz andan itibaren, bir transaksiyonun her bir tarafının yalnızca o transaksiyon için doğrudan gerekli olan bilgilere sahip olmasını kesinleştirmemiz gerekir. Herhangi bir bilgiden bahsedilebilir olduğu zaman da mümkün olduğunca az bilgiyi açık etmemiz gerekir. Çoğu durumda kişisel kimlik öne çıkmaz. Bir mağazadan bir dergi satın aldığımda ve kasiyere nakit para verdiğimde, kim olduğumu bilmelerine gerek yoktur. Elektronik posta hizmeti sağlayıcımdan mesaj göndermesini ve almasını istediğimde, sağlayıcımın kiminle konuştuğumu, ne söylediğimi ya da başkalarının bana ne söylediğini bilmesine gerek yoktur; sağlayıcımın yalnızca mesajı oraya nasıl ulaştıracağını ve onlara ne kadar ücret borcum olduğunu belirlemesi gerekir. Kimliğim işlemin altında yatan mekanizma tarafından ifşa edildiğinde, mahremiyetim kalmaz. Burada kendimi seçici bir şekilde ifşa etmemin imkânı yoktur; kendimi sürekli olarak ifşa etmek zorunda kalmışımdır.

İşte bu nedenle, açık bir toplumda mahremiyet, anonim transaksiyon sistemleri gerektirir. Bu zamana kadar nakit para bu tür sistemlerin başında gelmekteydi. Anonim bir transaksiyon sistemi gizli bir transaksiyon sistemi değildir. Anonim bir sistem bireylere kimliklerini sadece ve sadece istedikleri zaman ortaya koyma gücünü sağlar; mahremiyetin özü de işte budur.

Açık bir toplumda mahremiyet aynı zamanda kriptografi gerektirir. Eğer bir şey söylersem, bunun sadece hitap ettiğim kişiler tarafından duyulmasını isterim. Eğer konuşmamın içeriği tüm dünyanın erişimine açıksa, mahremiyetim yok demektir. Şifrelemek mahremiyet arzusunun göstergesidir ve zayıf kriptografi ile şifrelemek mahremiyet arzusunun çok fazla olmadığını gösterir. Dahası, olağan durum anonimlik iken kişinin kimliğini güven içinde açıklayabilmesi kriptografik imzayı gerektirir.

Hükümetlerin, şirketlerin ya da diğer büyük, meçhul kuruluşların bize hayırseverliklerinden dolayı mahremiyet vermelerini bekleyemeyiz. Bizim hakkımızda konuşmak onların yararınadır ve bundan dolayı bizim hakkımızda konuşacaklarına kesin gözüyle bakmalıyız. Bizim hakkımızda konuşmalarını engellemeye çalışmak ise enformasyonun gerçekliklerine karşı savaşmak olacaktır. Enformasyon sadece özgür olmayı istemekle kalmaz, özgür kalmak için can atar. Enformasyon mevcut depolama alanını doldurmak için genişler. Enformasyon Söylenti'nin daha genç ve daha güçlü kuzenidir; Enformasyon Söylenti'ye göre daha çeviktir, daha fazla göze sahiptir, daha fazla şey bilir ve daha az şey anlar.

Eğer bir mahremiyetimiz olmasını istiyorsak, mahremiyetimizi kendimiz savunmalıyız. Bir araya gelmeli ve anonim transaksiyonların gerçekleşmesine olanak tanıyan sistemler yaratmalıyız. İnsanlar yüzyıllardır fısıltılar, karanlıklar, zarflar, kapalı kapılar, gizli el sıkışmalar ve ulaklarla kendi mahremiyetlerini korumuşlardır. Geçmişin teknolojileri güçlü bir mahremiyete izin vermiyordu, ancak elektronik teknolojiler izin vermektedir.

Biz Cypherpunk'lar kendimizi anonim sistemler inşa etmeye adadık. Mahremiyetimizi kriptografi ile, anonim posta iletim sistemleri ile, dijital imzalar ile ve elektronik para ile savunuyoruz.

Biz Cypherpunk'lar kod yazarız. Mahremiyeti savunmak için birilerinin yazılım yazması gerektiğini biliyoruz ve hepimiz yazmazsak mahremiyeti elde edemeyeceğimize göre, bu yazılımı biz yazacağız. Kodumuzu yayınlıyoruz, böylece Cypherpunk arkadaşlarımız onunla pratik yapabilir ve kurcalayabilirler. Kodumuz dünya çapında herkesin kullanımı için ücretsizdir. Yazdığımız yazılımı onaylamamanız bizi pek ilgilendirmiyor. Yazılımın yok edilemeyeceğini ve geniş bir alana yayılmış bir sistemin kapatılamayacağını biliyoruz.

Biz Cypherpunk'lar, şifreleme temelde mahrem ve kişiye özel bir eylem olduğu için, kriptografiye ilişkin regülasyonları esefle kınamaktayız. Aslında şifreleme eylemi, enformasyonu kamusal alandan uzaklaştırır. Kriptografiye karşı yasalar bile ancak bir ülkenin sınırları ve şiddetinin kapsamına kadardır. Kriptografi kaçınılmaz olarak tüm dünyaya yayılacak ve mümkün kıldığı anonim transaksiyon sistemlerini de beraberinde getirecektir.

Mahremiyet, yaygınlaşabilmesi için toplumsal bir sözleşmenin parçası olmalıdır. İnsanlar bir araya gelmeli ve bu sistemleri ortak fayda için birlikte kullanmalıdır. Mahremiyet ancak toplumdaki diğer kişilerin de iş birliği sayesinde bir yerlere varabilir. Biz Cypherpunk'lar sorularınızı ve endişelerinizi dinlemeyi amaçlıyor ve kendimizi kandırmamak için sizlerle etkileşim kurabilmeyi umuyoruz. Elbette, bazıları hedeflerimize katılmıyor diye yolumuzdan da sapmayacağız.

Biz Cypherpunk'lar, ağları mahremiyet açısından daha güvenli hâle getirmek için aktif olarak çalışmaya devam ediyoruz. Birlikte hız kesmeden yürüyelim.

İleri.

[Eric Hughes](mailto:hughes@soda.berkeley.edu)
